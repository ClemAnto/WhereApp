<p>L&rsquo;identificazione di <em>Cominium</em> o <em>Cominium Ocritum</em> proposta dagli eruditi di XVII-XVIII secolo con l&rsquo;abitato medievale di Cerreto Sannita (i cui resti sorgono non lontano dal centro odierno) &egrave; unanimemente rigettata dall&rsquo;attuale ricerca storico-archeologica che non appare concorde sul riconoscimento dell&rsquo;antica fortezza sannitica.</p>

<p>Altre indicazioni sul territorio cerretese nella prima et&agrave; romana si desumono da Polibio che menziona il colle <em>Eribiano</em> (forse identificabile col monte Erbano posto a sud-ovest di Cerreto), in riferimento al tentativo di Fabio Massimo di ostacolare Annibale nel tragitto dall&rsquo;<em>ager Falernus</em> verso Capua; lo storico menziona inoltre il fiume <em>Athurnos</em>, identificato da alcuni con il Titerno, nei cui pressi si accamp&ograve; il generale cartaginese (fig. 1).</p>

<p>Al X secolo risalgono le prime attestazioni sull&rsquo;insediamento che &egrave; stato oggetto delle ricerche archeologiche promosse dal Comune di Cerreto Sannita, dalla Soprintendenza archeologica di Salerno-Avellino-Benevento-Caserta e dal Dipartimento di Lettere e Beni culturali della Seconda Universit&agrave; di Napoli. Si &egrave; trattato di indagini volte a conoscere in dettaglio i resti delle strutture fortificate recuperandone le parti obliterate da crolli e interri; il rinvenimento di materiali archeologici mobili, in gran parte ceramica, ha consentito inoltre di acquisire un gran numero di dati sulla cultura materiale, cio&egrave; sulla vita quotidiana ricostruita attraverso gli oggetti e sulle condizioni socio-economiche che ne hanno costituito il presupposto.</p>

<p>Il riferimento ad una <em>curtem Cerretu cum ipso castello</em> nel <em>Chronicon Vulturnense </em>(un cartulario, cio&egrave; una raccolta di documenti medievali, attestanti diritti di enti o istituzioni, rilegati in modo da assicurarne la conservazione) allude all&rsquo;esistenza di un insediamento fortificato che potrebbe essere lo stesso menzionato dal <em>Praeceptum confirmationis</em> del 22 aprile 972 col quale l&rsquo;imperatore Ottone I confermava ad Azzone, abate del monastero di Santa Sofia di Benevento, i beni e i diritti dell&rsquo;ente; l&rsquo;espressione <em>in Cereto cappella in honore S(an)c(t)i Martini cum p(er)tinentiis eor(um)&nbsp;</em>&egrave; ripetuta nel <em>Praeceptum confirmationis </em>di Ottone II del 18 ottobre 981 e nel <em>Praeceptum confirmationis </em>&nbsp;di Ottone III dell&rsquo;11 marzo 999 (fig. 2).</p>

<p>Nella seconda met&agrave; del XII secolo Cerreto figura come feudo attribuito alla famiglia dei Sanframondo. Il dominio di questi su Cerreto si interruppe nel 1382, allorch&eacute; Nicola Sanframondi fu privato dei feudi paterni per aver ospitato nel suo castello Luigi d&rsquo;Angi&ograve;, tradendo Carlo di Durazzo: solo nel 1417 la famiglia ne rientrer&agrave; in possesso, perdendoli definitivamente nell&rsquo;ultimo quarto del XV secolo in seguito alla sconfitta subita da parte di Ferdinando d&rsquo;Aragona a Pontelandolfo. Nel 1483 Diomede Carafa fu il nuovo destinatario del <em>castrum Cerreti cum casalibus videlicet S. Laurenzelli et Civitellae</em>: confermata nel 1496 da Federico III, la signoria dei Carafa perdur&ograve; fino all&rsquo;abolizione della feudalit&agrave;. Il terremoto del 5 giugno 1688 che colp&igrave; duramente Benevento tanto da essere stato all&rsquo;origine dell&rsquo;intensa attivit&agrave; di ricostruzione e rinnovamento edilizio promossa dal cardinale Vincenzo Maria Orsini (arcivescovo dal 1686 al 1724) caus&ograve; danni gravissimi al centro abitato di et&agrave; medievale che dovette essere interamente ricostruito poco a valle: l&rsquo;opera, promossa dal feudatario Marzio III Carafa e dal vescovo Giovan Battista de Bellis, fu attuata dall&rsquo;ingegnere Giovan Battista Manni e comport&ograve; il riuso dei materiali ricavati dallo smontaggio dei crolli e dalla rasatura delle strutture non riutilizzabili, evidenziata dagli scavi archeologici.</p>

<p>Il torrione cilindrico (fig. 3) con base a scarpa (cio&egrave; muro inclinato, presente alla base di una struttura muraria) pu&ograve; essere riportato all&rsquo;epoca normanno-sveva (XI-XII secolo) in base a due elementi: il rilievo che Cerreto assunse quando divenne feudo dei Sanframondo; le caratteristiche architettoniche che l&rsquo;avvicinano alla <em>Magna turris</em> di Montella (fig. 4) e ai torrioni di altre localit&agrave; non solo dell&rsquo;Irpinia. &Egrave; paragonabile alla <em>Grosse Tour du Louvre</em> (seconda met&agrave; del XII secolo; altezza stimata 30 m), il <em>donjon</em> della fortezza di Filippo Augusto a Parigi, evidenziato dagli scavi nella <em>Cour Carr&eacute;</em> del famoso edificio francese.</p>

<p>L&rsquo;eccezionale consistenza del torrione cerretese nel cui paramento esterno sono visibili molte tracce dell&rsquo;intonaco di rivestimento ed elementi architettonici di riuso, &egrave; confermata dallo spessore dei muri (3,20 m) e dai diametri (esterno di circa 14 m e interno di 7 m): non per caso l&rsquo;edificio ha retto meglio di altri al sisma del 1688 che ne determin&ograve; l&rsquo;abbandono. Il suo uso residenziale da parte del feudatario &egrave; confermato da alcuni significativi elementi: nella parte sommitale vi &egrave; un piccolo vano-serbatoio (fig. 5) per la raccolta dell&rsquo;acqua piovana, ricavato nello spessore del muro, che serviva l&rsquo;ultimo piano della torre la cui altezza pu&ograve; essere stimata intorno ai 28-30 m; la grande cisterna presente nel vano di base della torre (fig. 6b)&nbsp; alimentata mediante una tubazione in cotto (fig. 6a) e dalla quale l&rsquo;acqua veniva prelevata servendosi del pozzo; il forno da pane (fig. 7), posto nell&rsquo;ambiente al penultimo piano come nella <em>Magna turris</em> del castello di Montella e in altre torri che riprendono il modello del <em>donjon residentiel</em> diffuso in gran parte d&rsquo;Europa. Altro connotato che evidenzia l&rsquo;uso residenziale della torre &egrave; il servizio igienico. Strutture come la porta d&rsquo;accesso ubicata al terzo piano per ragioni difensive, il camino, la <em>toilette</em> (fig. 8), il lavabo, il forno da pane, sono tipiche delle torri di XII-XIII secolo; sono proprio i <em>comforts</em> a indicare la funzione di residenza della struttura che aveva spesso forma cilindrica; tuttavia sono documentati anche <em>donjons</em> di impianto quadrangolare.</p>

<p>Individuato ad ovest del torrione cilindrico, il <em>palatium</em> (fig. 9) &egrave; la zona maggiormente indagata nel corso degli scavi che ne hanno rivelato la complessa stratificazione. Corrisponde ad un corpo di fabbrica di forma trapezoidale, strutturato in numerosi ambienti. Oltre al<em> palatium</em> &egrave; stato individuato un edificio religioso del XVI secolo identificato con la chiesa di San Martino (fig. 10): a tre navate articolate da due file di pilastri di cui rimangono solo i plinti, con pavimentazione in battuto di malta i cui resti sono presenti lungo il muro perimetrale est, l&rsquo;edificio utilizza come abside la torre quadrangolare della cinta muraria. Il crollo all&rsquo;interno ha restituito alcuni elementi lapidei a punta di diamante (fig. 11) e a cuscinetto, facenti parte di portali a bugnato, e frammenti di cornici di stucco riferibili alla decorazione della chiesa (fig. 12). All&rsquo;interno di essa, nel piccolo vano quadrangolare posto a nord-ovest &egrave; stata rinvenuta la lapide indicante l&rsquo;area sepolcrale riservata alla famiglia Pedullo che reca l&rsquo;iscrizione: &laquo;D(eo) O(ptimo) M(aximo) / IO(anne) NICOLAUS/ PEDULLO/ SIBI HH (haeredibus ac) SUCC(essoribus) / VIVIS MONUMENT(um) / MORTIS SEPUL / CHRU F(ieri) F(uit) / IV NON IAN / A(nno) del S(ignore) 1636&raquo; (fig. 13).</p>

<p>Lo scavo inoltre ha fatto tornare in luce la cinta muraria nella quale si trova la torre quadrangolare (fig. 14) riutilizzata come abside e cripta della chiesa di San Martino (fig. 15). I quattro piccoli ambienti nei quali quest&rsquo;ultima &egrave; stata divisa, erano coperti da volte a crociera come attestano le piccole mensole (fig. 16) inserite nei muri d&rsquo;ambito. Il rinvenimento di ossa, oggetti devozionali quali grani di rosario, medagliette e croci al di sotto dei crolli che la riempivano, ha confermato la funzione di cripta dei quattro piccoli vani.</p>

<p>A nord della torre quadrangolare, tra le strutture ad essa appoggiate in un momento successivo, s&rsquo;individua la sagrestia della chiesa di San Martino (fig. 17): presenta un pavimento in battuto di malta, un vano lavabo e una latrina. Vi si accedeva mediante una scala costruita nello spessore del muro sud (fig. 14).</p>

<p>All&rsquo;esterno dell&rsquo;aula di culto sono stati rinvenuti i resti della pavimentazione in ciottoli relativa alla strada posta a lato della chiesa.</p>

<p>&Egrave; da precisare se il <em>donjon</em> e l&rsquo;impianto difensivo individuato dalla cinta muraria nella quale sono inserite la torre quadrangolare e la torre semicircolare (ad ovest del <em>donjon</em>). Ad una fase di fine Medioevo o prima et&agrave; moderna risale la costruzione del <em>palatium</em>. L&rsquo;ultima fase pu&ograve; essere letta nel crollo delle strutture e abbandono del sito in seguito al terremoto del 1688.</p>

<p>Le indagini archeologiche realizzate tra il 2012 e il 2015 con uno scavo in estensione hanno permesso di recuperare un discreto quantitativo di materiale soprattutto nei punti in cui l&rsquo;indagine &egrave; stato portata a maggiore profondit&agrave;. Sono stati rinvenuti numerosi manufatti, prevalentemente in ceramica, un materiale indistruttibile le cui forme possono essere utilizzate in ambiti diversi per funzioni diverse.</p>

<p>Si fanno rientrare nella ceramica comune il vasellame funzionale e necessario all&rsquo;espletamento di attivit&agrave; quotidiane, sia in ambito domestico, sia in altri settori operativi. Ne consegue che questi recipienti devono rispondere a criteri di multifunzionalit&agrave; ed economicit&agrave;. Ci&ograve; non significa che sulle ceramiche di uso comune non vengano&nbsp; realizzate decorazioni con finalit&agrave; puramente estetiche, di solito molto belle sono le dipinture; invetriate quali l&rsquo;utilizzo di dipinture; figurazioni invetriature e a smalto.</p>

<p>Alcuni tipi di recipienti erano impiegati soprattutto in cucina per cuocere: olle (recipienti che presentano il diametro dell&rsquo;imboccatura minore rispetto a quello della pancia, e corpo globulare o ovoidale), pentole, casseruole, tegami, coperchi, testi (cio&egrave; recipienti utilizzati per la cottura di focacce e di pane) e fornetti-coperchio; oppure per preparare gli ingredienti o preparare i cibi: mortai e catini (caratterizzati da un diametro sempre maggiore rispetto all&rsquo;altezza).&nbsp; Sempre in cucina e nelle dispense per contenere e conservare gli alimenti solidi e liquidi si usavano olle, brocche, bottiglie, anfore e piccoli <em>dolia</em>. A tavola venivano usati numerosi recipienti quali piatti, coppe, ciotole, bicchieri, bottiglie, brocche, anforette, piatti da portata. Per lavarsi venivano impiegati i bacini, cos&igrave; come per la toeletta personale si usavano unguentari, ciotoline e pitali.</p>

<p>L&rsquo;esame macroscopico delle argille ha permesso di distinguere diverse tipologie degli impasti che possono essere raggruppati in due grandi insiemi, ovvero quelli &ldquo;depurati&rdquo; dove gli inclusi sono pochi o del tutto assenti e quelli &ldquo;grezzi&rdquo;, ricchi di inclusi di diversa natura e dimensione. Il grado di depurazione degli impasti riflette la destinazione funzionale del prodotto finito: impasti molto depurati potevano essere impiegati per il vasellame destinato alla tavola (brocche, coppe, piatti), mentre per i contenitori destinati alla conservazione di derrate o quelli usati in cucina (olle) erano impiegati impasti &ldquo;grezzi&rdquo;.&nbsp; Dal materiale ceramico databile tra il XII e il XVI secolo rinvenuto nel <em>palatium</em> &egrave; possibile comprendere le abitudini alimentari e le condizioni economiche dei residenti nell&rsquo;area. Si tratta prevalentemente di ceramica da mensa e da fuoco che trova confronti specifici in ambito napoletano. Tra le forme documentate prevalgono quelle aperte, rappresentate da piatti, bacini, coppe, tra quelle chiuse sono presenti le brocche e le olle.</p>

<p>Si segnalano in particolare piatti, piattini, ciotole e coppe in graffita, smaltata monocroma bianca, invetriata dipinta, protomaiolica, smaltata di transizione e smaltata a disegni blu e olle invetriate.</p>

<p><strong>Invetriata da fuoco</strong></p>

<p>&Egrave; la ceramica utilizzata per la cottura degli alimenti, che sopporta il contatto diretto e ripetuto col fuoco. L&rsquo;argilla utilizzata &egrave; ricca di sabbia quarzosa e ossidi di ferro, povera di calcare e alcali. Rappresenta un miglioramento tecnico ed estetico nella produzione di pentolame. Il momento della sua massima diffusione &egrave; compreso tra i secoli XIV e XV. I materiali rinvenuti documentano un repertorio morfologicamente ridotto, caratterizzato dal predominio delle forme chiuse (olle) destinate alla preparazione di cibi semiliquidi o minestre sulle forme aperte (casseruole e tegami) destinate alla cottura di cibi semisolidi e carni. Sono presenti fondi e orli di olle invetriate all&rsquo;interno e sull&rsquo;orlo.</p>

<p><strong>Invetriata monocroma e dipinta</strong></p>

<p>&Egrave; la ceramica da mensa caratterizzata da un rivestimento vetroso. I principali componenti della vetrina sono la silice sotto forma di quarzo e gli ossidi di piombo: tale miscela, applicata sul manufatto allo stato crudo o di biscotto, durante la cottura si trasforma in un involucro che aderisce al corpo ceramico impermeabilizzandolo, dandogli levigatezza e lucentezza. La vetrina di solito lascia trasparire il colore dell&rsquo;argilla ma perde trasparenza se prima della cottura &egrave; stata arricchita di pigmenti inorganici, quali ossidi di ferro e di rame, che danno un&rsquo;ampia gamma di tinte dal giallo chiaro al rosso, al marrone, dal blu al verde: erano stesi in varie combinazioni sulla superficie esterna nelle forme chiuse, all&rsquo;interno in quelle aperte. Manufatti dipinti e invetriati risultano documentati in Campania nel XII-XV secolo. Il repertorio ornamentale si caratterizza per una buona variet&agrave; tipologica: motivi decorativi zoomorfi e geometrici.</p>

<p><strong>Protomaiolica</strong></p>

<p>Viene cos&igrave; definita la maiolica prodotta in Sicilia dal XII-inizi XIII secolo ampiamente diffusa nel resto dell&rsquo;Italia meridionale fra XIII-XIV. Si tratta di una ceramica rivestita da uno strato vetroso, impermeabile e coprente sul quale l&rsquo;artigiano disegnava i motivi decorativi servendosi di colori ottenuti dalla macinazione di ossidi di ferro, rame e manganese (giallo, verde, nero-bruno-rosso). Durante la seconda cottura si consolida il rivestimento vetroso che per la presenza di ossido di stagno risulta pi&ugrave; o meno bianco e lucente. La decorazione viene incorporata dallo smalto mantenendo contorni non sempre precisi. La vasta diffusione della protomaiolica rinvenuta in contesti dell&rsquo;intera Campania e di molta parte del Mezzogiorno, fa pensare alla presenza di numerosi centri di produzione che distribuivano i manufatti:&nbsp; certamente questi non potevano mancare nel corredo di ogni corte feudale, anche se piccola. Per l&rsquo;elevato costo dello stagno e la complessit&agrave; della lavorazione, la protomaiolica va considerata come un prodotto di lusso il cui semplice impiego nella quotidianit&agrave; del banchetto permetteva di ostentare la condizione economica del proprietario.&nbsp;&nbsp;</p>

<p><strong>Smaltata di transizione</strong></p>

<p>Pur avendo diversi punti di contatto con la protomaiolica, la smaltata di transizione prodotta fra XIV e XVI secolo rappresenta una versione della smaltata stannifera caratterizzata da diversit&agrave; morfologiche e ornamentali. &Egrave; stato rilevato che lo smalto, pi&ugrave; lucente e spesso, pu&ograve; coprire entrambe le superfici evitando di far trasparire il sottostante corpo ceramico.</p>

<p><strong>Graffita</strong></p>

<p>Una variante delle invetriate pu&ograve; essere considerata la graffita, cos&igrave; definita per la decorazione a sgraffio effettuata con una punta di legno o metallica sull&rsquo;ingobbio. Questo era ottenuto diluendo in acqua dell&rsquo;argilla depurata che dopo la cottura creava un rivestimento opaco, permeabile ai liquidi. Iirregolari campiture di colore steso con ampie pennellate riempivano le figure graffite. Il repertorio &egrave; caratterizzato da motivi vegetali e geometrici.</p>

<p><strong>Smaltata monocroma bianca</strong></p>

<p>Nota anche come maiolica bianca, &egrave; una ceramica a rivestimento stannifero presente per lo pi&ugrave; nel servizio da mensa dal tardo medioevo fino all&rsquo;et&agrave; moderna sia in ambienti ospedalieri o conventuali sia in dimore aristocratiche che in abitazioni civili di ceto medio-alto. Limitarne l&rsquo;utilizzo ad ambienti circoscritti contrasta con la grande diffusione attestata in tutta Italia.</p>

<p><strong>Smaltata a disegni blu</strong></p>

<p>Sebbene non documentata in percentuale elevata, questa produzione compare in numerosi insediamenti della Campania interna. &Egrave; la ceramica caratterizzata da un rivestimento di smalto bianco sul quale venivano&nbsp; disegnati motivi decorativi in blu-azzurro. Produzione di XV-XVI secolo.</p>

<p><strong>Maiolica rinascimentale</strong></p>

<p>All&rsquo;interno di questa classe vengono raggruppate le maioliche tarde, prodotte nei secoli XVII-XIX. Erano caratterizzate da decorazioni policrome vegetali e antropomorfe.</p>
