<p><strong>Natura</strong></p>

<p>leonessa</p>

<p>Ai limiti delle contrade &ldquo;Cerro&rdquo; e &ldquo;Cese&rdquo; si erge maestosa, superba e solitaria la &ldquo;Morgia Sant&rsquo;Angelo&rdquo;, detta anche la &ldquo;Leonessa&rdquo;, per la stranissima somiglianza al feroce felino.</p>

<p>La Leonessa volge le spalle a monte Coppe ed &egrave; rivolta con sguardo accigliato e minaccioso verso le ripide e paurose &ldquo;Ripe del Corvo&rdquo; che, delimitando a destra la contrada Cerro, proseguono, quasi in linea retta, in contrada Cese.&nbsp; L&rsquo;osservatore, al cospetto della Leonessa, non pu&ograve; nascondere quel senso di meraviglia che suscitano la grandiosit&agrave; e la impressionante rassomiglianza di questa Morgia con un felino. La posizione e l&rsquo;atteggiamento della Leonessa, poggiata sulle zampe posteriori, la levigatezza degli strati che ne formano e ne modellano con tanta fedelt&agrave; il fianco, l&rsquo;ampiezza della gola e una profonda incisione al di sopra di questa che contribuisce a dare la strana sensazione di vedere la bocca ed il muso, accrescono maggiormente la bellezza e l&rsquo;incanto dello spettacolo.</p>

<p>La conformazione della gola e della parte anteriore dell&rsquo;enorme felino, certamente, sono dovute alla caduta di un grosso macigno del volume di diversi decine di metri cubi, visibile ai piedi della Leonessa.&nbsp;</p>

<p>cascata vallantica e grotta cupa</p>

<p>In localit&agrave; Raone, a nord della contrada Madonna della Libera, un sentiero porta al ponte e alla cascata Vallantica, alta circa cinquanta metri. A monte della cascata, nei pressi della cima di Montalto, &egrave; situata la Grotta Cupa. Essa &egrave; costituita da un ambiente lungo alcuni metri e largo un metro e cinquanta. La grotta si &egrave; formata grazie alla inclinazione di due grandi rocce.</p>

<p>&nbsp;</p>

<p>forre del titerno - localit&agrave; le lavelle</p>

<p>Dalla provinciale Civitella Licinio - Cerreto Sannita che pu&ograve; essere percorsa in senso unico in questa direzione, dopo circa 1,5 km, si giunge alla localit&agrave; Pesco Appeso, chiamata cos&igrave; a causa di un masso che un tempo sporgeva, instabile, sulla strada. Qui sulla sinistra incontriamo un sentiero scosceso e costeggiato da rovi, cardi e valeriana. Giungiamo cos&igrave; sul greto del torrente Titerno. Il Titerno &egrave; l&rsquo;unico emissario di un lago che prima si estendeva nella Valle di Cusano.</p>

<p>&nbsp;</p>

<p>grotta dei briganti</p>

<p>La Grotta Chiusa, meglio conosciuta come Grotta dei Briganti, pu&ograve; essere raggiunta dal torrente Titerno o dalla Madonna della Libera. Per raggiungerla dal Titerno si deve imboccare il sentiero che si incontra nella localit&agrave; Pesco Appeso lungo il vecchio tratto della provinciale per Cusano Mutri.</p>

<p>Giunti nell&rsquo;alveo del Titerno, si attraversa il torrente e si scorge sulla destra la mulattiera che porta a Monte Cigno. A circa 500 metri dalla valle e quasi 200 metri al di sotto della Rocca del Cigno, si trova una grande grotta con l&rsquo;entrata verso le ultime sporgenze che si presentano a picco.</p>

<p>&nbsp;</p>

<p>flora</p>

<p>Le montagne che circondano Cerreto hanno ecosistemi prativi a forte componente erbacea essenzialmente costituiti da graminacee, composite e leguminose; sono presenti una infinit&agrave; di specie di grande interesse naturalistico. E&rsquo; facile in primavera imbattersi in un numero incalcolabile di erbe comuni, di specie protette e soprattutto di specie rare delle quali &egrave; bene assumere consapevolezza della loro valenza botanica.</p>

<p><strong>Storia</strong></p>

<p>il nome</p>

<p>Il nome Cerreto deriva da una quercia, il cerro, Quercus cerris L. un tempo molto diffusa nella nostra penisola in coperture boscose, le cerrete. In Italia abbiamo molte cittadine che hanno lo stesso nome ma ad identificare la nostra Cerreto &egrave; l&rsquo;appellativo Sannita che sta ad indicare l&rsquo; appartenenza all&rsquo;antico territorio sannita.</p>

<p>Il paese ha una lunga storia, &egrave; stato pi&ugrave; volte edificato, ha attraversato vicende complesse, ha avuto momenti di grande floridezza economica e di profondo declino.</p>

<p>&nbsp;</p>

<p>i primi insediamenti</p>

<p>Tre sono gli insediamenti urbani che hanno unito la popolazione locale in epoche differenti: Cominium Ocritum (nome successivamente volgarizzato in Cominium Cerritum), villaggio sannita citato da Tito Livio durante le vicende della seconda guerra punica (che inizi&ograve; nel 218 a.c.).</p>

<p>Cominum sorgeva nei pressi della rocca di Monte Cigno. Nell&rsquo;846 in seguito alle invasioni saracene Cominium venne raso al suolo e i superstiti fondarono pi&ugrave; a valle un centro chiamato Cerrito, la Cerreto antica.</p>

<p>Quando i normanni si stabilirono in Italia con Ruggero II nel 1130, questa Cerreto costitu&igrave; il centro di una signoria assai potente, quella dei Sanframondo.</p>

<p>il terremoto</p>

<p>Gi&agrave; nel XV secolo Cerreto conobbe un importante sviluppo economico dovuto alla fiorente industria e al commercio dei panni lana cerretesi ma nel XVII secolo accadde un episodio sconvolgente: intorno alle ore 18,30 del 5 giugno 1688 un terribile terremoto, classificato fra il X e l&rsquo;XI grado della Scala Mercalli, rase al suolo Cerreto e la maggior parte dei paesi del Sannio. Cerreto all&rsquo;epoca contava quasi 8.000 abitanti, ne morirono circa la met&agrave;.</p>

<p>la rinascita</p>

<p>L&rsquo;attuale Cerreto Sannita &egrave; stata edificata fra il 1688 ed il 1696 su progetto del regio ingegnere Giovanni Battista Manni e per volont&agrave; del conte Marzio Carafa e di suo fratello Marino. L&rsquo;edificazione del nuovo centro abitato fu iniziata subito dopo la squadratura degli isolati che fece il regio ingegnere Giovan Battista Manni.</p>

<p>L&rsquo;esperienza funzionale del sistema ortogonale consente di organizzare la struttura urbana con luoghi organizzati in gerarchie precise che creano una scenografia prospettica unica nel suo genere. Vi sono isolati con struttura a spina destinati agli operai, a corte per i nobili e a blocco per gli edifici di culto e per il clero. Domina la linearit&agrave; urbanistica senza mura ne&rsquo; scale. La ricostruzione &egrave; stata anche un esempio di economia sociale.</p>

<p>Questa divenne possibile grazie al conte Carafa che eman&ograve; diversi provvedimenti per la concessione dei prestiti, tra questi, l&rsquo;edificazione di piccole case a due vani che i cittadini potettero ripagare in 4 anni con un interesse del 6%.</p>

<p>In soli otto anni dopo il disastroso terremoto ogni cittadino aveva costruito la propria casa.</p>

<p><strong>Siti archeologici</strong></p>

<p>ponte di annibale</p>

<p>Su questo antico ponte sul fiume Titerno definito ponte di Annibale sarebbe passato, secondo una leggenda, il celebre condottiero cartaginese durante la seconda guerra punica. Il ponte, costruito interamente con l&rsquo;uso di pietra locale, &egrave; costituito da una sola arcata a tutto sesto che sovrasta il corso del fiume Titerno. Il nostro Ponte di Annibale ha una luce di circa 10 metri.</p>

<p>tintoria ducale</p>

<p>Era uno dei tanti opifici che lavoravano i panni lana prodotti a Cerreto. La Tintoria, costituita da una serie di ambienti, &egrave; nel 2011 sottoposta ad un restauro dopo che per decenni &egrave; rimasta in abbandono ed &egrave; stata al centro di numerosi furti di materiale lapideo.</p>

<p>ponte del mulino</p>

<p>Una via di mezzo tra la tipologia greca e quella romana &egrave; costituita dallo pseudo-arco etrusco del ponte del mulino sul Titerno. Segno tangibile, con il tempio Sannitico della Madonna della Libera, della presenza in loco di un grosso nucleo di sanniti, che discendevano dai sabini-etruschi.</p>

<p>cerreto antica</p>

<p>Cerreto antica &egrave; l&rsquo;insediamento distrutto nel 1688. Il sito archeologico sta venendo alla luce grazie all&rsquo;intervento della Seconda Universit&agrave; di Napoli e della Sovrintendenza Archeologica. Sono visibili la torre, dei selciati e resti di edifici civili e religiosi. I Normanni introdussero tecniche tipiche nelle costruzioni che ritroviamo tra i ruderi della Cerreto antica, quali l&rsquo;edificazione della torre principale direttamente sulla roccia e un notevole spessore murario. Sono stati ritrovati anche monili, monete e oggetti religiosi.</p>

<p>tempio di flora</p>

<p>Il Tempio di Flora, un antico tempio sannita - romano dedicato alla dea Flora &egrave; esistito l&igrave; dove sorge la chiesa della Madonna della Libera, attualmente resta solo una parte del basamento e altri reperti lapidei come delle colonne e dei capitelli. Alcuni blocchi del basamento sono stati usati nel XVIII secolo per costruire una vicina fontana.</p>

<p><strong>Architetture religiose</strong></p>

<p>chiesa di santa maria di costantinopoli</p>

<p>La chiesa era sede di una delle pi&ugrave; potenti e ricche confraternite della cittadina, proprietaria del Monte di piet&agrave;.</p>

<p>Venne ricostruita lungo la storica via Telesina, col prospetto rivolto verso Cerreto, perch&eacute; doveva proteggere la comunit&agrave;.</p>

<p>chiesa cattedrale</p>

<p>Il Duomo, edificato fra il 1689 e il 1736, ha una superficie di 1600 mq ed &egrave; caratterizzato dalla facciata in pietra locale lavorata, abbellita da stuccature, da vetrate policrome e da due tozzi campanili ricoperti da embrici maiolicati gialli e verdi.</p>

<p>L&rsquo;interno, a croce latina, &egrave; a tre navate con 12 altari in marmo policromo, &egrave; ornato da finissimi stucchi ed &egrave; arricchito da numerosi dipinti di autori napoletani e locali.</p>

<p>chiesa di san gennaro vescovo</p>

<p>Il tempio, voluto nel 1722 da Giuseppe Giamei, facoltoso commerciante di lana, &egrave; caratterizzato dall&rsquo;alta cupola a gradoni con una originalissima e rara pianta ellittica rivestita da embrici maiolicati gialli e verdi.</p>

<p>L&rsquo;interno &egrave; sede del museo civico di arte sacra che raccoglie pregevoli reperti artistici di soggetto religioso tra i quali spicca un antico reliquiario-calendario cesellato.</p>

<p>chiesa di sant&rsquo;antonio di padova</p>

<p>La Chiesa fu il primo luogo sacro ad essere costruito nella Cerreto progettata dal Manni. La chiesa, realizzata a croce latina, ad una navata e quattro cappelle per lato, venne terminata nel 1729.</p>

<p>Annessa all&rsquo;ex monastero dei frati conventuali, &egrave; stata dimezzata nelle dimensioni a seguito del terremoto del 26 luglio 1806 che fece crollare il transetto, la cupola ed il presbiterio, mai pi&ugrave; ricostruiti.</p>

<p>confraternita della madonna del pianto</p>

<p>Originariamente annessa alla chiesa di Sant&rsquo;Antonio, &egrave; costituita da un&rsquo;unica navata che termina in un presbiterio sovrastato da una cupola affrescata nel XVIII secolo. L&rsquo;edificio &egrave; usato per iniziative culturali.</p>

<p>chiesa di santa maria del monte dei morti</p>

<p>La chiesa &egrave; fornita di un grosso portale in pietra locale corredato da un cranio che rievoca la curiosa denominazione.</p>

<p>Alle pareti del presbiterio sono site due tempere del Mozzilli (1761). L&rsquo;altare maggiore &egrave; sovrastato dalla scultura lignea della Madonna Assunta, venerata il 15 agosto.</p>

<p>ex monastero delle clarisse e chiesa di santa maria mater christi</p>

<p>Fondato nel 1369 da Francesca Sanframondi, il monastero &egrave; dal XX secolo sede delle Suore del Buono e Perpetuo Soccorso.</p>

<p>Nell&rsquo;androne dell&rsquo;istituto religioso &egrave; sito il sepolcro della prima badessa Caterina Sanframondi con gli stemmi degli Angioini e dei conti Sanframondi.</p>

<p>chiesa di san rocco</p>

<p>L&rsquo;intitolazione della Chiesa al Santo protettore degli appestati deriva dalle diffuse epidemie che periodicamente nel corso dei secoli passati hanno colpito le popolazioni.</p>

<p>Fu costruita dai sopravvissuti alla peste del 1656 e dopo il terremoto fu ampliata sulle rovine della chiesa vecchia.</p>

<p>chiesa di san martino vescovo</p>

<p>San Martino venne costituita nel 1544 a seguito dell&rsquo;unione di sei parrocchie ed &egrave; stata ricostruita su progetto di Giovanni Battista Manni fra il 1689 ed il 1733.&nbsp;</p>

<p>L&rsquo;interno a tre navate &egrave; vasto e luminoso. Vi si possono ammirare diverse opere in marmi policromi dei fratelli Pagano (1736), numerosi dipinti settecenteschi, alcune pavimentazioni in ceramica cerretese antica (ultime cappelle a sinistra) e delle pregevoli sculture lignee.</p>

<p>chiesa di san giuseppe</p>

<p>Edificata da Giuseppe Ciaburro, ricco commerciante di panni lana, &egrave; dal 1970 adibita a falegnameria. Pregevoli gli affreschi della cupola e delle lunette.</p>

<p>santuario della madonna delle grazie</p>

<p>&Egrave; stato completato nel 1588 e pi&ugrave; volte ampliato e abbellito nel corso dei secoli. Presenta un cappellone neogotico dove &egrave; custodita la scultura della Madonna, che venne commissionata su richiesta dei superstiti alla carestia del 1730.</p>

<p>chiesa di san giovanni battista</p>

<p>Piccola architettura religiosa edificata su di una grossa roccia a strapiombo sul corso del torrente Tullio. La chiesa, salvatasi al terremoto del 5 giugno 1688, conserva un antico dipinto. La chiesetta, assieme al ponte adiacente, &egrave; legata alla leggenda della &ldquo;&rsquo;Nzilla&rdquo;.</p>

<p>chiesa della madonna del soccorso</p>

<p>La chiesa fu costruita lungo la strada che da Cerreto antica portava in Puglia ed era molto frequentata dalle greggi di pecore e dai mercanti di panni lana. Secondo la tradizione popolare la chiesetta fu fondata da un ricco mercante che cadendo da cavallo invoc&ograve; la Vergine dicendo &ldquo;Madonna soccorrimi&rdquo;.</p>

<p>chiesa di sant&rsquo;anna</p>

<p>Sita nell&rsquo;omonima contrada, in alcuni documenti del XVII secolo risultava intitolata alla Madonna di Loreto perch&eacute; sull&rsquo;unico altare della chiesa era conservata una effigie raffigurante la &ldquo;B.M.V. di Loreto&rdquo;.</p>

<p>chiesa della madonna del carmine</p>

<p>Iniziata nel 1610 &egrave; stata recuperata nel 2003 dopo alcuni decenni di abbandono.</p>

<p>L&rsquo;interno, caratterizzato dal forte dislivello della navata, custodisce diverse lapidi aventi curiose iscrizioni in latino. Nella cappella centrale sono conservate tracce di antichi affreschi.</p>

<p>chiesa della madonna della libera</p>

<p>Costruita sui resti di un tempio sannita, &egrave; stata ampliata e ricostruita pi&ugrave; volte. L&rsquo;interno conserva diverse sculture lignee. La statua della Madonna della Libera &egrave; oggetto di un&rsquo;importante venerazione nel mese di luglio.</p>

<p><strong>Architetture civili</strong></p>

<p>palazzo vescovile</p>

<p>Il Palazzo vescovile venne terminato nel 1696 e conserva la tipica struttura edilizia del palazzo cerretese con l&rsquo;androne, il cortile interno e il retrostante giardino.</p>

<p>Il piano superiore, sede del vescovo di Cerreto, Telese e Sant&rsquo;Agata, conserva nel salone degli stemmi un dipinto attribuito a Luca Giordano.</p>

<p>palazzo gizzi</p>

<p>Il Palazzo Gizzi ha un massiccio portale in pietra e un portone in legno di castagno intarsiato con un bel mascherone del 1700 al centro della rosta.</p>

<p>palazzo sant&rsquo;antonio</p>

<p>Il Palazzo Sant&rsquo;Antonio &egrave; un ex-convento francescano, attiguo alla chiesa di Sant&rsquo;Antonio ed &egrave; sede degli uffici comunali e del museo civico della ceramica cerretese.</p>

<p>palazzo del genio</p>

<p>Il Palazzo del Genio &egrave; stata la sede originaria dell&rsquo;Universitas, il palazzo deve il suo nome ad un teatro che aveva sede al suo interno e che era intitolato al Genio italico. &Egrave; attualmente sede della Biblioteca comunale e di iniziative culturali.</p>

<p>carceri feudali</p>

<p>Le Carceri feudali costruite nel 1711 sono state operative sino al 1960. L&rsquo;edificio ospita la sezione di arte ceramica contemporanea del museo civico dove sono esposte opere dei pi&ugrave; importanti ceramisti italiani eseguite dal 1998 ad oggi. Sotto le scale &egrave; conservata una cella con le scritte dei detenuti alle pareti.</p>

<p>taverna ducale</p>

<p>Edificata intorno al 1720, aveva come funzioni principali quelle di ospitare e rifocillare i forestieri che si recavano nella cittadina. Il portale principale &egrave; corredato dallo stemma di Carlotta Colonna, moglie del conte Carlo Carafa, che a seguito della morte del marito nel 1717 esplic&ograve; le funzioni di reggente del feudo sino al 1724.</p>

<p>monte di piet&agrave;</p>

<p>L&rsquo;edificio definito Monte di Piet&agrave; era il banco dei pegni; realizzato in stile neoclassico &egrave; stata la sede sino ai primi anni del Novecento dell&rsquo;antica istituzione. &Egrave; diventato il centro di aggregazione delle associazioni cerretesi.</p>

<p>palazzo giuseppe ciaburro</p>

<p>Il palazzo Giuseppe Ciaburro &egrave; stato costruito da ricchi commercianti di panni lana. Il bel portale in pietra lavorata costituito da bugne a cuscinetto alternate, fa parte della struttura originaria.&nbsp; Ospita il Gal Titerno e dal 1995 la Comunit&agrave; Montana del Titerno.</p>

<p>palazzo del viceconte</p>

<p>Il palazzo del Viceconte fu chiamato cos&igrave; perch&eacute; per alcuni anni ha ospitato il Viceconte o Governatore della contea, il funzionario che curava gli interessi dei feudatari Carafa che risiedevano a Napoli.</p>

<p>palazzo magnati</p>

<p>Nel Palazzo Magnati si sono tenute le riprese cinematografiche di alcuni film negli anni cinquanta. Dal cortile interno parte una doppia scalinata che termina in un ampio loggiato affrescato.</p>

<p>palazzo giordani</p>

<p>Il Palazzo Giordani &egrave; caratterizzato dalla bella facciata settecentesca e dalle graziose ringhiere bombate in ferro dei balconi, dotate anche di portafiaccole.</p>

<p><strong>La ceramica</strong></p>

<p>Per dare forma alla ricostruzione post-terremoto del 1688 giunsero a Cerreto numerose maestranze artigiane, specie napoletane, fra cui diversi ceramisti che contribuirono alla rinascita cerretese. Nella &ldquo;nuova&rdquo; Cerreto esisteva un vero e proprio quartiere dei ceramisti &ldquo;l&rsquo;insula dei faenzari&rdquo; che si trovava nei pressi della Cattedrale. Durante la ristrutturazione di numerose abitazioni situate in quella zona sono stati ritrovati resti di fornaci per la cottura delle terrecotte e delle ceramiche.</p>

<p>Oggi la tradizione della ceramica &egrave; uno dei tratti distintivi della comunit&agrave; cerretese.</p>

<p>museo civico e della ceramica cerretese</p>

<p>Il Museo Civico e della Ceramica Cerretese, ubicato nel palazzo Sant&rsquo;Antonio, documenta la tradizione della ceramica artistica a Cerreto fiorita dopo il terremoto del 1688.</p>

<p>Il museo ha in dotazione ceramiche antiche provenienti da collezioni private prodotte tra il XVIII e il XX secolo.</p>

<p><strong>Vita cerretese</strong></p>

<p>rione cartiniera</p>

<p>La Cartoniera ducale era un fabbrica presente in entrambe le cittadine di Cerreto Sannita, antica e nuova, ai tempi della fiorente economia basata sull&rsquo;indotto del settore pastorizio.</p>

<p>Come ultima fase della filiera tessile prima del confezionamento degli indumenti, nella Cartoniera veniva eseguita l&rsquo;operazione di &ldquo;incartonatura&rdquo; (oggi calandratura) dei panni-lana prodotti dalle tessitrici locali. Nella toponomastica locale ha dato il nome ad uno dei rioni pi&ugrave; noti di Cerreto.</p>

<p>asta del purgatorio&nbsp; (&ldquo;Le Prijatorie&rdquo;)</p>

<p>Siamo alla Quarta Domenica di Quaresima. Nel primo pomeriggio, in Piazza San Martino, sul loggione settecentesco si svolge una vendita all&rsquo;incanto di prodotti alimentari vari, offerti dai fedeli in suffragio dei propri defunti.</p>

<p>&Egrave; &ldquo;l&rsquo;Asta del Purgatorio&rdquo;, una espressione religiosa singolare e suggestiva, che si colloca tra le tradizioni pi&ugrave; antiche della storia cerretese.&nbsp;</p>

<p>Oggi, con il ricavato il parroco celebra, ogni luned&igrave;, delle messe in suffragio delle anime del purgatorio e il resto viene donato alla parrocchia. Il senso vero di questa nostra tradizione &egrave; legato ad una forte spiritualit&agrave;, al sentimento di condivisione e ad un profondo attaccamento alla memoria dei defunti.</p>

<p>passeggiate dell&rsquo;olio</p>

<p>Al contrario di quanto si pensi, Lorem Ipsum non &egrave; semplicemente una sequenza casuale di caratteri. Risale ad un classico della letteratura latina del 45 AC, cosa che lo rende vecchio di 2000 anni. Richard McClintock, professore di latino al Hampden-Sydney College in Virginia, ha ricercato una delle pi&ugrave; oscure parole latine, consectetur.</p>
